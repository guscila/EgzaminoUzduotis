

Vikipedija Laisvoji enciklopedija

    Parama
    Sukurti paskyrą
    Prisijungti

[paslėpti]

Šios savaitės iniciatyva: Popiežiai. Kviečiame prisidėti!
Turinys
Pradžia
Etimologija

Geografija

Istorija

Heraldika

Urbanistika

Ekonomika

Susisiekimas

Gyventojai

Kultūra

Mokslas ir švietimas

Sportas

Sveikatos apsauga

Miestų partnerystė

Šaltiniai

Nuorodos

Šiauliai

    Straipsnis
    Aptarimas

    Skaityti
    Peržiūrėti šaltinį
    Istorija

Įrankiai

Išvaizda
Tekstas

    Mažas
    Įprastinis
    Didelis

Plotis

    Įprastinis
    Platus

Spalva (beta)

    Automatinis
    Šviesus
    Tamsus

Koordinatės: 55°56′02″š. pl. 23°18′58″r. ilg. (ž.)
Šis straipsnis dėl savo svarbos ar dažnų atakų yra iš dalies užrakintas.

    Kitos reikšmės – Šiauliai (reikšmės).

Šiauliai
            
Miesto centras
Šiauliai
Šiauliai
55°56′02″š. pl. 23°18′58″r. ilg.
Laiko juosta: (UTC+2)
------ vasaros: (UTC+3)
Valstybė 	Lietuvos vėliava Lietuva
Apskritis 	Šiaulių apskritis Šiaulių apskritis
Savivaldybė 	Šiaulių miesto savivaldybė Šiaulių miesto savivaldybė
Įkūrimo data 	1236 m. (pirmą kartą paminėtas)
Meras 	Artūras Visockas
Gyventojų (2025) 	112 642 [1]
Plotas 	82,49 km²
Tankumas (2025) 	1 366 žm./km²
Pašto kodas 	Centrinis LT-76001
Tinklalapis 	Siauliai.lt
Vikiteka 	Šiauliai
Vietovardžio kirčiavimas
(4 kirčiuotė) [2]
Vardininkas: 	Šiauliaĩ
Kilmininkas: 	Šiaulių̃
Naudininkas: 	Šiauliáms
Galininkas: 	Šiauliùs
Įnagininkas: 	Šiauliaĩs
Vietininkas: 	Šiauliuosè

lenk. Szawle, vok. Schaulen, rus. Шавли[3][4]

Šiauliai – miestas šiaurės Lietuvoje, ketvirtasis pagal gyventojų skaičių šalies miestas. Šiaulių apskrities ir Šiaulių rajono savivaldybės administracinis centras, Šiaulių miesto savivaldybė. Šiauliai yra svarbus ekonominis ir susisiekimo centras, jame veikia Vilniaus universiteto Šiaulių akademija, miestas yra katalikiškos vyskupystės centras.
„Šaulys“ (S. Kuzma, 1986 m.) – vienas pagrindinių miesto simbolių
Rėkyvos ežeras vakare
Šiaulių bulvaras vakare
Etimologija

Šiaulių vardas yra asmenvardinis vietovardis, kilęs nuo asmenvardžio Šiaulys daugiskaitos. Tokia gyvenamųjų vietovių vardų daryba lietuvių kalbai ypač būdinga.[5] Vietovardis minimas nuo 1236 m. aprašant Saulės mūšį (Soule). 1254 m. minima Šiaulių žemė (terra Saulen).
Geografija

Šiauliai išsidėstę Rytų Žemaičių plynaukštės šiaurinėje dalyje, Mūšos, Dubysos ir Ventos upių takoskyroje. Atstumas iki Vilniaus 210 km, Kauno – 142 km; Klaipėdos – 161 km, Rygos – 128 km; Kaliningrado – 250 km. Bendras miesto teritorijos plotas 81,13 km², iš jų žalieji plotai 18,87 km², vandenų – 12,78 km². Miesto administracinių žemės ribų perimetras 70,317 km.

Altitudės: Rėkyvos ežero vandens lygis – 129,8 m virš jūros lygio, Talkšos ežero lygis – 103,0 m, miesto centras – 128,4 m, Salduvės kalnas – 149,7 m virš jūros lygio.
Šventupis (arba Švendrelis)

Bendras vandens telkinių plotas – 1280 ha, 15,7 % miesto teritorijos.

    Šiaulių miesto ežerai: Ginkūnai, Rėkyva, Talkša. Miesto teritorija teka šie upeliai: Kulpė (25,8 km), Rūdė (4,8 km), Vijolė, Švedė, Šimša, Tilžė, Šventupis (Ginupis), Banko kanalas, Medinupelis.

Žaliukių vėjo malūnas

Vidutinė oro temperatūra sausio mėn. -7 °C; liepos mėn. +18 °C. Kritulių kiekis per metus – 538,5 mm. 1942 m. mieste užfiksuota žemiausia Lietuvoje metų vidutinė oro temperatūra (+3,6 °C).
Miesto dalys

Nurodomas atstumas iki centro, km:

    Aleksandrija 5
    Andriejavas 7
    Bačiūnai 5
    Besarabija 1
    Senamiestis 0
    Dainai 4
    Didždvaris 1
    Gegužiai 6
    Ginkūnai 4
    Gytariai 5
    Gubernija 3
    Kalniukas 1
    Kaukazas 1
    Kompelis 1,5
    Lepšiai 3
    Lieporiai 5
    Margiai 5
    Medelynas 4
    Pabaliai 2
    Pakartuvės 2
    Piktmiškis 3
    Rėkyva 6
    Salduvė 3
    Šimšė 2
    Užkirkis 1
    Verduliai 3
    Verduliukai 4
    Vijoliai 4
    Vinkšnėnai 3
    Zokniai 3
    Žaliukės 1
    Žuvininkai 3

Istorija

    Pagrindinis straipsnis – Šiaulių istorija.

Šiaulių bažnyčia XIX amžiuje
Šiaulių kolegija ir Šv. Petro ir Povilo Katedra
Modernistinė architektūra. Inžinieriaus Vlado Bitės namas, 1935 m.

Šiaulių žemėje, dabartinio miesto vietoje, žmonių gyventa jau pirmajame mūsų eros tūkstantmetyje. Pats Šiaulių miestas įsikūręs ant ribos kur gyventa tiek senovės žemaičių, tiek žiemgalių genčių. B. Kviklio teigimu, miestas pradėjo kurtis jau XI a.

Kalavijuočių ordino kronikose XIII a. minima su dabartiniais Šiauliais siejama Soule, Saulia ir Saulen vietovė. Pirmuoju miesto paminėjimu laikomas Eiliuotoje Livonijos kronikoje aprašytas Saulės mūšis, kuriame 1236 m. rugsėjo 22 d. jungtinė lietuvių, žemaičių ir žemgalių kariuomenė sutriuškino Livonijos Ordino karius. Šiaulių žemė pirmą kartą paminėta Livonijos akte 1254 m.

Šiaulių miesto vardas pirmą kartą paminėtas 1524 m. birželio 11 d. Žygimanto Senojo rašte, kuriuo Šiaulių valsčius perduodamas valdyti Vilniaus vyskupui Jonui. Miestelis Sovli pažymėtas 1555 m. Kasparo Vopelos sudarytame Europos žemėlapyje. Miestelis kūrėsi ūkiniu požiūriu svarbioje vietoje, patogioje prekybos kelių sankryžoje, aukštumoje į pietvakarius nuo Talšos ežero. Istorinis miesto centras – buvusi Turgaus, dabar Prisikėlimo aikštė. Nuo 1636 m. Šiauliai – miestas.
Šiaulių apskrities sukilėlių aktas, 1794 m.

1589 m. įsteigta Šiaulių ekonomija – karališkųjų dvarų suvienijimas. 1625 m. pastatyta mūrinė bažnyčia. 1713 m. Šiauliai gavo miesto teises, nors savivalda buvo įgyvendinta tik po 1791 m. privilegijos. Prie Šiaulių miesto atgimimo labai prisidėjo vokiečių kilmės didikas, buvęs LDK rūmų iždininkas Antanas Tyzenhausas (1733–1785). 1765 m. paskirtas Šiaulių ekonomijos administratoriumi pradėjo radikalias ekonomines ir urbanistines reformas iš esmės perstatyti Šiaulių ir Joniškio miestus. Buvęs drąsus reformatorius bandė suderinti modernizaciją su feodalizmu, įvairiose vietose steigė manufaktūras, kuriose dirbo naujovėmis ne itin patenkinti ir nepripratę valstiečiai baudžiauninkai.[6] Tepraėjus vos keleriems metam po reformų, 1769 m. įvyko Šiaulių ekonomijos valstiečių sukilimas.[6] Po sukilimo A. Tyzenhauzas nusprendė imtis dar stipresnių reformų: tuomet Lietuvoje jau plito klasicizmo idėjos, kuriomis ir rėmėsi jo planai – radialinio plano miestą perstatyti į taisyklingą stačiakampį. 1774 m. pradėta Šiaulių miesto centro rekonstrukcija, pertvarkant centrinę aikštę ir gatvių tinklą pagal klasicistinės architektūros principus. 1780 m. nušalintas iš pareigų nespėjo įgyvendinti visų savo sumanymų, bet pradėtas miesto plėtros procesas jau buvo nesustabdomas. 1791 m. patvirtintas Šiaulių herbas.

XVI–XVIII a. Šiauliai nekartą sudegė.
Policininkai Šiauliuose, 1939 m.
Šiaulių taksistai prie automobilių pagrindinėje stovėjimo vietoje - Vilniaus ir Tilžės gatvių kampe, 1938m.
Šiauliai po I pasaulinio karo

Visą Šiaulių apskritį buvo apėmęs 1830 m. sukilimas, miestas kelis kartus buvo užimtas sukilėlių, o sukilimui pralaimėjus nemažai sukilėlių buvo pakarti Pakartuvių kalne. 1863 m. sukilimo metu šiauliečiai buvo sudarę kelis karinius dalinius, prie miesto įvyko keli svarbūs mūšiai. Spaudos draudimo metais Šiauliai buvo tapę vienu svarbiausių švietimo ir draudžiamos spaudos paskirstymo centrų. XIX a. pabaigoje Šiauliai – buvo Kauno gubernijos miestas, apskrities centras.[7]

1915 m. besitraukiantys rusai miestą padegė, o 1918–1919 m. jis buvo dar ir subombarduotas. 1918 m. Šiauliuose susikūrė pirmoji demokratinė savivaldybė Lietuvoje. Nors tarpukario metais miestas buvo atstatytas ir pasipuošė naujais pastatais, bet 1944 m. jis vėl buvo sugriautas (iš viso per karą sugriauta apie 80 proc. namų).

Pokario metais apylinkėse veikė Prisikėlimo apygardos Kunigaikščio Žvelgaičio ir Lietuvos Žaliosios apygardų Lietuvos partizanai.

1975 m. Šiauliuose, miesto centre buvo įrengtas pirmasis SSRS pėsčiųjų bulvaras.
Administracinis-teritorinis pavaldumas
XIII–XVI a. 	? 	Šiaulių žemės centras
XVI a. vidurys 	Šiaulių valsčiaus centras 	– 	Žemaitijos seniūnija
XVII a. 	?
1775–1793 m. 	Šiaulių reparticijos centras
1793–1795 m. 	Šiaulių žemės centras
1795–1796 m. 	? 	Šiaulių apskrities centras 	Vilniaus gubernija
1796–1801 m. 	? 	Lietuvos gubernija
1801–1843 m. 	? 	Vilniaus gubernija
1843–1915 m. 	? 	Kauno gubernija
1919–1941 m. 	Šiaulių valsčiaus centras
1941–1944 m. 	Šiaulių krašto apygardos centras
1944–1946 m.
1946–1950 m. 	respublikinio pavaldumo miestas,
Šiaulių apskrities centras
1950–1953 m. 	Šiaulių apylinkės centras 	srities pavaldumo miestas,
Šiaulių rajono centras 	Šiaulių srities centras
1953–1995 m. 	respublikinio pavaldumo miestas,
Šiaulių rajono centras
1995– 	2 seniūnijos 	Šiaulių miesto savivaldybė,
Šiaulių rajono savivaldybės centras 	Šiaulių apskrities centras
Heraldika

    Pagrindinis straipsnis – Šiaulių herbas.

Pirmąjį miesto herbą, kuriame pavaizduota Žemaitijos meška ir Apvaizdos akis, karališkoji karūna ir mažas Poniatovskių veršis, Šiauliams 1791 m. suteikė Stanislovas Augustas kartu su privilegija. 1801 m. vietoje karališkosios karūnos miesto herbe atsirado Rusijos imperijos dvigalvis erelis ir užrašas lenkų kalba PIECZĘC RATUSZA MIASTA POWIATOWEGO SZAWEL. Po 1831 m. sukilimo herbe liko tik dvigalvis erelis. 1912 m. dailininkas T. Dmochovskis sukūrė naują miesto herbą su meška, Apvaizdos akimi ir Poniatovskių veršiu, kuris įvairiomis formomis buvo naudojamas iki 1940 m. Jį renesanso stiliumi modifikavo Bronius Šaliamoras. 1968 m. spalio 22 d. Respublikinė heraldikos komisija aprobavo dailininko Arūno Tarabildos atkurtą istorinį herbą, kuriame vietoje Apvaizdos akies, nesiderinusios su sovietine ideologija, atsirado saulės įvaizdis.

1991 m. rugpjūčio 30 d. Lietuvos Respublikos Aukščiausiosios Tarybos Prezidiumas patvirtino dailininko Agniaus Tarabildos suprojektuotą Šiaulių miesto herbą, kurio miesto taryba nepripažino ir 1991 m. rugsėjo 21 d. patvirtino iki karo Šiaulių miesto savivaldybės naudotą dailininko Teofilio Petraičio sukurtą herbą. Tačiau šio herbo nepripažino šalies valdžia. 2001 m. rugsėjo 5 d. Prezidento dekretu patvirtinti nauji didysis (su karališka karūna) ir mažasis miesto herbai, kuriuos projektavo dailininkas Agnius Tarabilda.
Urbanistika

1872, 1877, 1912 m. miesto projektiniai planai urbanistinį miesto peizažą pakeitė centrinėse miesto gatvėse, kur vietoje griaunamų medinių namų buvo statomi dviaukščiai mūriniai pastatai. Sparčiai kito ir gatvių tinklas – 1871 m. buvo 12 gatvių, 1910 m. – jau 30.

Pirmojo pasaulinio karo metais sugriauta apie 85 % pastatų. Miesto atstatymas buvo planuojamas pagal 1921 m. sudarytą provizorinį miesto atstatymo planą. Iki 1929 m. miesto centras buvo atstatytas ir sutvarkytas. 1937 m. pavyko nugriauti cerkvę, 1938 m. iškelti turgavietę, ir tik tada įrengta reprezentacinė aikštė su gėlynais ir fontanu.

Antrasis pasaulinis karas miestą vėl sugriovė, tačiau jį atstatant buvo laikomasi ikikarinio gatvių tinklo ir užstatymo linijų. Buvo nutrauktos tik kelios natūralios gatvių jungtys. Svarbią įtaką miesto plėtrai turėjo 1961 m. Generalinis planas. Kita laida buvo 1980 m. 2009-01-29 Šiaulių miesto tarybos sprendimu Nr. T-1 patvirtintas Bendrasis planas galioja iki šiol (BP[neveikianti nuoroda]).
Parkai
Aikštė ir fontanas prie Šiaulių miesto savivaldybės 2007 m. žiemą

Miesto parką pradėjo kurti Antanas Tyzenhauzas, iš esmės baigė Vladimiras Zubovas. XIX a. viduryje parkas buvo taisyklingos stačiakampio formos, o amžiaus pabaigoje tapo artimas angliškam laisvo išplanavimo stiliui. Miestiečiams už nedidelį mokestį buvo leidžiama pasivaikščioti po parką. 1931 m. parkas ir Kaštonų alėja oficialiai buvo dovanoti Šiaulių miesto savivaldybei.

Šiauliuose yra 16 parkų, kurių plotas 1177 ha. Didždvario, Gubernijos ir Rėkyvos parkai įtraukti į Kultūros vertybių registrą.
Pavadinimas 	Plotas, ha
Didždvario parkas 	4,9
Centrinis parkas 	11,9
Gubernijos parkas 	1,0
Talšos parkas 	119,1
Salduvės parkas 	84,3
Prūdelio parkas 	6,5
	
Pavadinimas 	Plotas, ha
Rėkyvos parkas 	12,0
Naujasis parkas 	13,4
Hidroparkas 	8,0
Dainų parkas 	73,1
Beržynėlis 	5,3
Lieporių parkas 	13,4
	
Pavadinimas 	Plotas, ha
Gytarių parkas 	5,0
Pabalių miško parkas 	93,0
Rėkyvos miško parkas 	446,6
Margių miško parkas 	87,0
Kapinės
Dainai

Šiauliuose yra 30 kapinių. Svarbiausios iš jų:

    Šiaulių kapinės prie Talšos ežero
    Donelaičio kapinės
    Ginkūnų kapinės
    Liuteronų kapinės
    Laisvamanių kapinės
    Rėkyvos kapinės
    Lieporių kapinės
    Šiaulių stačiatikių kapinės
    Žydų kapinės
    Sukilėlių kalnelis ir Pirmojo bei Antrojo pasaulinių karų vokiečių karių kapai
    Vaidoto g. belaisvių kapinės
    Ginkūnų karių kapai
    Rusų karo belaisvių kapinės
    Karių kapai miesto centre

Ekonomika

2003 m. mieste buvo pagaminama 4,3 proc. visos šalies pramoninės produkcijos [8]. Miesto strateginės kryptys iki 2015 m. patvirtintos Šiaulių miesto savivaldybės tarybos 2005 m. gruodžio 22 d. sprendimu. Šiaulių miesto vizija: „Šiauliai – Saulės miestas: atviras, veržlus ir saugus“.

Dėl gero susisiekimo dar XIX a. Šiauliai tapo pramonės centru. Čia buvo pastatytas didžiausias Rusijos imperijoje Ch. Frenkelio odų fabrikas, Gubernijos alaus darykla. Nuo 1913 m. veikia Rūtos šokolado gamykla. Tarpukaryje Šiauliuose buvo pagaminama apie 85 % visos Lietuvos odos, 60 % avalynės, 75 % linų pluošto, 35 % saldainių pramonės produkcijos. 1940 m. įkurtas Šiaulių neaustinių medžiagų fabrikas.

Sovietmečiu atsirado elektronikos, mašinų gamybos, medžio apdirbimo, statybos pramonės įmonės. Šiaulių televizorių gamykla garsėjo gaminamais „Tauro“ televizoriais, televizijos studijine aparatūra ir kilnojamosiomis televizijos stotimis. Didžioji miesto pramonės įmonių dalis buvo sutelkta Gubernijos mikrorajone ir Pramonės gatvėje. 1996 m. įkurta Šiaulių LEZ. Nuo 2007 m. veikia Šiaulių plento grupė.

2005 m. mieste buvo 3195 gamybos ir paslaugų įmonės, 781 prekybos įmonė, 30 iš jų – prekybos centrai.
Prekyba

Šiaulių miestas auga remdamasi daugiausia ne užsienio investicijų, o vietinio verslo jėgomis. Šiauliuose gerai išvystyta pramonė, statybos, aktyvus smulkusis ir vidutinis verslas.
Saulės miestas

Per pastaruosius kelerius metus buvo suaktyvėjusios statybos, kurių nebuvo keletą dešimtmečių. Prieš dešimtmetį bankrutavusių didžiųjų bendrovių teritorijose įsikūrė naujos įmonės, itin suaktyvėjo stambieji prekybininkai, mieste statantys didžiulius prekybos ir paslaugų kompleksus. Pagrindiniai prekybos ir pramogų centrai Šiauliuose: „Akropolis“, „Arena“, „Bruklinas“, „Tilžė“, „Saulės miestas“.
Energetika

Pirmoji garo mašina įrengta 1867 m. Gubernijos alaus bravore. 1900 m. Šiauliuose Chaimo Frenkelio odų fabrike įrengta 50 kW galios dinamo mašina, kurios gaminama elektra buvo naudojama fabriko patalpoms bei teritorijai apšviesti bei suko du 16 ir 12 arklio jėgų galios variklius.

1923 m. pastatyta Bačiūnų elektrinė, 1941 m. paleista Rėkyvos elektrinė. 1955 m. Rėkyvoje nutiesta pirmoji centrinio šildymo trasa. 1956 m. sujungus Rėkyvos ir Petrašiūnų elektrines, pradėta kurti Lietuvos energetinė sistema. 1962 m. kovo 26 d. nutiesus elektros tiekimo liniją Šiauliai-Jelgava, Lietuvos energetinė sistema buvo prijungta prie Šiaurės vakarų jungtinės energetinės sistemos.

Nuo 1963 m. Šiauliuose naudojamos dujos. 1966 m. pradėta plėtoti miesto centrinio šildymo sistema, pastatyta Pietinė katilinė, kurioje 2004 m. vėl pradėta gaminti elektros energija. Iki 2013 m. turi būti pastatyta nauja AB „Šiaulių energija“ kogeneracinė elektrinė, kurioje bus naudojamas biokuras.

Šiauliuose vidutiniškai per metus vienam gyventojui tenka 2170 kWh elektros energijos (Lietuvoje – 3264 kWh, Europoje – 6482 kWh).
Turizmas
Šiaulių miesto centrinė aikštė
Kryžių kalnas

Pats Šiaulių miestas be Šv. Petro ir Povilo katedros nepasižymi įžymiais turistiniais objektais, tačiau už 7 km į šiaurę yra pasaulinės reikšmės Kryžių kalnas, kurį kasmet aplanko apie 0,5 mln. maldininkų.

Mieste yra:

    Kelionių organizatorių – 13
    Kelionių agentūrų – 7
    Viešbučių – 10
    Jaunimo nakvynės namų – 2
    Svečių namai – 3
    Motelis – 1
    Maitinimo įstaigų – 112

Šiaulius 2004 m. aplankė 16 168, 2005 m. – 15 607 turistai iš Lietuvos ir 2004 m. – 2544, 2005 m. – 3655, 2006 m. – 20485 turistai iš užsienio.
Susisiekimas
2010 m. rugpjūčio 25 d., kai mieste minėta Baltų vienybės diena, baigta asfaltuoti Baltų gatvė ir jos jungtis su Statybininkų gatve, tapę pietrytiniu Šiaulių apvažiavimu
Keliai

Šiauliai nuo seno buvo kelių susikirtimo mazgas. Netgi garsusis Saulės mūšis įvyko šalia prekybinio kelio, ėjusio iš Rygos į Bubius ir Tauragę. 1836–1858 m. greta jo nutiestas Rygos–Tilžės plentas.

Apie 1912 m. miesto gatvėse pasirodė pirmieji lengvieji automobiliai.

Per Šiaulius eina automobilių magistralės:

     A9  Panevėžys–Šiauliai  /  E272  Vilnius-Panevėžys-Šiauliai-Palanga-Klaipėda 
     A11  Šiauliai–Palanga  /  E272  Vilnius-Panevėžys-Šiauliai-Palanga-Klaipėda 
     A12  Ryga–Šiauliai–Tauragė–Kaliningradas  /  E77  Pskovas–Ryga–Šiauliai–Karaliaučius–Varšuva–Krokuva–Budapeštas 
    Miestas turi vakarinį aplinkkelį  A18  Šiaulių aplinkkelis .

Įvairūs krašto keliai:

     154  Šiauliai–Gruzdžiai–Naujoji Akmenė 
     150  Šiauliai–Pakruojis–Pasvalys 
     213  Aleksandrija–Ginkūnai 

2006 m. Šiauliuose buvo 297 km gatvių, iš jų 32 % su žvyro danga. Ilgiausios Tilžės g. – 9,72 km ir Vilniaus g. – 5,67 km su 1,28 km pėsčiųjų bulvaru.
Geležinkeliai

1871 m. įrengtas Liepojos-Romnų geležinkelis, 1916 m. nutiestas geležinkelis Tilžė-Ryga, 1931 m. – Šiauliai-Klaipėda. Mieste yra Šiaulių geležinkelio stotis.
Oro uostas

1930–1961 m. pastatytas karinis oro uostas Zokniuose (Šiaulių miesto dalis). Daugiausiai naudojamas Lietuvos kariuomenės (KAM KOP AB) taip pat NATO oro patrulių. Dabar tai Tarptautinis Šiaulių oro uostas. Tarptautinės oro transporto asociacijos IATA indeksas SQQ. Tarptautinės civilinės aviacijos organizacijos ICAO kodas EYSA.
„Busturo“ privežamasis „Ford“ mikroautobusas Kuršėnkelio žiede, dirbantis P5 maršrtutu.
Viešasis transportas
Šiaulietiškas išradimas – „gulintis policininkas“ ant dviračių tako į Bubius

Pirmoji keleivinio transporto įmonė Šiaulių mieste buvo įkurta 1940 m. Tai buvo autotrestas, kuris turėjo 29 autobusus. 1944 m. vietoje autotresto organizuota autotransporto kontora. 1947 m. atsirado pirmosios Šiauliuose taksi mašinos. Vėliau, augant miestui, didėjant keleivių skaičiui – 1955 m. įkurtas Šiaulių miesto autobusų ir taksomotorų autoūkis. 2006 m. atidaryta moderni autobusų stotis su prekybos centru. Nuo nepriklausomybės atgavimo iki 2006 m. keleivius 29 autobusų maršrutu aptarnavo UAB „Transkebas“, tuo pat metu mieste atsirado ir privatūs mikroautobusų vežėjai, kurie iki 2009 m. keleivius vežiojo 12 maršrutų (gerokai anksčiau maršrutų buvo dar daugiau), iki 2010 m. – 11, o iki 2014 m. – 10 maršrutų. Nuo 2014 m. vasario 1 d. keleivius perveža tik savivaldybės įmonė Busturas (autobusais). Mieste važinėja 26 autobusų maršrutai ir 8 privežamųjų mikroautobusų maršrutai. Nuo 2012 m. bendrovė Busturas pradėjo radikaliai naujinti autobusų parką – iki 2015-ųjų kovo įsigyta 39 naujų ar mažai naudotų miesto arba tarpmiesčio autobusų. Kelionės kaina autobusu – 2,50 Lt ir 1,25 Lt (perkant iš vairuotojo) arba 1,70 Lt, 0,85 Lt ir 0,34 Lt (perkant spaudos kioske), galima įsigyti ir mėnesio trukmės bilietą, kuris kainuoja 97 Lt, 48,50 Lt arba 19,40 Lt. Nuo 2015 m. sausio pradėjo veikti Šiaulių viešojo transporto elektroninio bilieto sistema.
Ryšiai

Komunikacijai šiauliečiai nuo 1897 m. galėjo naudoti ne tik paštą ar telegrafą, bet ir telefoną. Telefono abonentų 1923 m. buvo 170, o 1937 m. – 700 numerių. 1936 m. mieste įrengti telefono automatai.

1957 m. pastatytas televizijos bokštas, kuriame įrengtos ir radiorelinės linijos antenos. 1995 m. pradėtos tiesti kabelinės televizijos linijos, 1998 m. pradėtos įrengti kabelinio interneto, nuo 2003 m. – šviesolaidinio interneto linijos. 2008 m. mieste yra 14 pašto skyrių (centrinis LT-76001).
Gyventojai

    Pagrindinis straipsnis – Šiaulių demografija.

Rūdės g. raida 1978–2010 m.
Vilniaus g. raida 1978–2010 m.

Šiaulių gyventojai vadinasi šiauliškiais, kiti juos vadina šiauliečiais. Anksčiau buvo priskiriami šiauriniams vakarų aukštaičiams, dėl migracijos susiformavo tarpinė tarp aukštaičių ir žemaičių – vakarų aukštaičių šiauliškių tarmė.

1795 m. Šiauliuose buvo 3 700 gyventojų, bet jau 1897 m. Šiauliai pagal gyventojų skaičių (16 128 gyventojų) buvo antras Kauno gubernijos miestas. 1909 m. 56,4 % gyventojų sudarė žydai. 1923 m. Šiauliai pagal gyventojų skaičių užėmė trečią vietą po Kauno ir Klaipėdos. Pagal užimamos teritorijos plotą (24 km²) miestas liko ketvirtas po Kauno, Klaipėdos ir Panevėžio.

Pastarųjų Lietuvos gyventojų surašymų duomenys:
Demografinė raida tarp 1897 m. ir 2021 m.
1897 m.sur.[9] 	1902 m.[10] 	1923 m.sur.[11] 	1931 m. 	1939 m. 	1945 m. 	1959 m.sur.[12] 	1970 m.sur.[13] 	1979 m.sur.[14]
16 128 	16 968 	21 387 	23 249 	31 641 	19 000 	59 700 	92 800 	118 724
1981 m.[15] 	1987 m.[16] 	1989 m.sur.[17] 	2001 m.sur.[18] 	2008 m. 	2011 m.sur.[19] 	2014 m. 	2017 m. 	2021 m.sur.[20]
127 300 	139 500 	145 629 	133 883 	127 059 	109 328 	105 610 	106 568 	100 653
[rodyti]
Demografinės raidos histograma
Vilniaus g. raida 1986–2010 m.
Vilniaus gatvė 2006 m. sausio 26 d. vakare
Šiaulių centras 2006 m.
Tautinė sudėtis

2011 m. gyveno 109 328 žmonės:[21]

    Lietuviai – 93,64% (102373);
    Rusai – 4,13% (4512);
    Ukrainiečiai – 0,5% (547);
    Baltarusiai – 0,3% (344);
    Lenkai – 0,15% (160);
    Latviai – 0,1% (107);
    Žydai – 0,09% (100);
    Vokiečiai – 0,08% (85);
    Čigonai – 0,07% (75);
    Kiti – 0,94% (1025).

	

2001 m. gyveno 133 833 žmonės:[22]

    Lietuviai – 92,85% (124263);
    Rusai – 4,78% (6391);
    Ukrainiečiai – 0,65% (875);
    Baltarusiai – 0,38% (502);
    Lenkai – 0,18% (247);
    Čigonai – 0,13% (170);
    Latviai – 0,1% (140);
    Žydai – 0,1% (131);
    Vokiečiai – 0,08% (109);
    Kiti – 0,75% (1005).

	

1923 m. gyveno 21 387 žmonės:[23]

    Lietuviai – 70,41% (15058);
    Žydai – 24,96% (5338);
    Rusai – 1,42% (304);
    Vokiečiai – 0,93% (198);
    Lenkai – 0,56% (119);
    Latviai – 0,45% (96);
    Baltarusiai – 0,14% (30);
    Kiti – 1,14% (244).

	

1897 m. gyveno 16 128 žmonės:[24]

    Žydai – 43,27% (6978);
    Lietuviai-Žemaičiai – 27,75% (4475);
    Lenkai – 15,43% (2489);
    Rusai – 9,56% (1542);
    Vokiečiai – 2,36% (381);
    Baltarusiai – 0,58% (94);
    Totoriai – 0,43% (69);
    Latviai – 0,24% (39);
    Ukrainiečiai – 0,14% (22);
    Kiti – 0,24% (39).

Religinė sudėtis

    Romos katalikai – 74,2 %
    stačiatikiai – 2,6 %
    sentikiai – 0,5 %
    evangelikai liuteronai – 0,3 %
    evangelikai reformatai – 0,1 %
    kiti – 1,1 %
    netikintys/nenurodė – 21,1 %

Demografija
Rodiklis 	2001 m. 	2002 m. 	2003 m. 	2004 m. 	2005 m. 	2006 m. 	2007 m. 	2008 m.
Įregistruota gimusių vaikų : 	1162 	1098 	1120 	1155 	1094 	1084 	1243 	1393
mergaičių 	574 	519 	528 	564 	585 	517 	636 	673
berniukų 	588 	579 	592 	591 	509 	567 	607 	720
dvynukų porų 	7 	11 	16 	12 	8 	12 	13 	17
įvaikinta 	7 	8 	4 	16 	12 	12 	5 	7
Įregistruota mirusių žmonių : 	1268 	1319 	1318 	1339 	1400 	1461 	1479 	1413
vyrų 	667 	692 	700 	689 	746 	765 	786 	717
moterų 	601 	627 	618 	650 	654 	696 	693 	696
savižudžių 	52 	45 	51 	42 	36 	29 	38 	35
nužudyta 	12 	9 	17 	9 	15 	14 	6 	9
žuvusių nelaimingų atsitikimų metu 	79 	86 	75 	60 	77 	71 	91 	66
Darbo rinka

Vidutinis metinis užimtų gyventojų skaičius
2001 m. 	2002 m. 	2003 m. 	2004 m. 	2005 m. 	2006 m. 	2007 m. 	2008 m.
56,0 	58,4 	62,7 	57,6 	62,4 	62,4 	63,4 	66,8
Garbės piliečiai

    Pagrindinis straipsnis – Šiaulių garbės piliečiai.

Garbės piliečio vardas suteikiamas už nuopelnus Šiaulių miestui savivaldybės Tarybos sprendimu. Garbės piliečiui įteikiamas Garbės piliečio ženklas ir jo liudijimas. Pirmąja Garbės piliete tapo advokatė Gražbylė Venclauskaitė.
Žymūs žmonės

    Pagrindinis straipsnis – Sąrašas:Iš Šiaulių kilę žymūs žmonės.

    Tadas Volanskis (1785–1865), archeologas, kolekcionierius, filologas, rašytojas;
    Ivanas Luckevičius (1881–1919), baltarusių politikas, visuomenės veikėjas;
    Antonas Luckevičius (1884–1942), baltarusių rašytojas, politikas, visuomenės veikėjas;
    Isakas Anolikas (1903–1943), dviratininkas;
    Jakovas Gensas (1903–1943), gydytojas, karininkas, mokytojas;
    Fritz Scherwitz (1903–1962), karininkas;
    Meyer Schapiro (1904–1996), istorikas;
    Juozas Vinča (1905–1990), boksininkas;
    Aleksander Gabszewicz (1911–1983), pilotas, karininkas;
    Genė Jasiūnaitė-Beržinienė (1925–2024), teatro aktorė;
    Alma Adamkienė (1927–2023), filantropė, buvusi pirmoji šalies dama;
    Nesse Godin (1928–2024), mokytoja, istorikė;
    Saulius Sondeckis (1928–2016), dirigentas;
    Vytautas Edmundas Čekanauskas (1930–2010), dailininkas, architektas;
    Markas Petuchauskas (1931–2024), menotyrininkas, teatrologas;
    Mina Levitan-Babenskienė (1932–2025), dailininkė tekstilininkė;
    Vladas Astrauskas (1932–2011), ekonomistas;
    Vladas Tučkus (1932–1988), futbolininkas;
    Genovaitė Vanagaitė (1934–2020), kompozitorė, pedagogė;
    Henrikas Algirdas Juškevičius (g. 1935 m.), inžinierius, radijo ir televizijos darbuotojas, buvęs UNESCO generalinio direktoriaus pavaduotojas;
    Virgilijus Noreika (1935–2018), operos solistas;
    Regimantas Adomaitis (1937–2022), aktorius;
    Liudvikas Abraitis (1938–1989), energetikas, informatikas;
    Šarūnas Valentinavičius (1939–2021), žurnalistas;
    Romualdas Juknys (1943–2024), ekologas, aplinkotyrininkas;
    Rolandas Pavilionis (1944–2006), filosofas, politikas;
    Mykolas Edmundas Orbakas (g. 1945 m.), Rusijos cirko artistas. Pirmasis Alos Pugačiovos vyras, Kristinos Orbakaitės tėvas;
    Kęstutis Čilinskas (1946–2011), advokatas, žmogaus teisių gynėjas, visuomenės veikėjas;
    Sigitas Renčys (1948–2021), literatūros kritikas, partinis veikėjas, švietimo vadybininkas;
    Rolandas Rastauskas (1954–2024), poetas, dramaturgas, eseistas;
    Vitalija Katunskytė (1955–2023), estrados dainininkė;
    Irena Degutienė (g. 1949 m.), politikė;
    Kornelijus Platelis (g. 1951 m.), poetas, eseistas, vertėjas, valsybės veikėjas;
    Virgis Stakėnas (g. 1953 m.), dainininkas, dainų autorius, prodiuseris, žurnalistas;
    Bronislovas Rudys (g. 1954 m.), meno kūrėjas, dailininkas;
    Vida Šulskytė-Beselienė (g. 1956 m.), krepšininkė, Europos, pasaulio ir olimpinių žaidynių čempionė;
    Zigmas Vaišvila (g. 1956 m.), politikas, signataras;
    Gema Umbrasienė (1958–2024), Lietuvos ir Panevėžio miesto savivaldybės politinė bei visuomenės veikėja;
    Šarūnas Birutis (g. 1961 m.), politikas;
    Šarūnas Bartas (g. 1964 m.), filmų režisierius;
    Remigijus Adomaitis (g. 1965 m.), Lietuvos pedagogas ir chorvedys, Šiaulių berniukų ir jaunuolių choro „Dagilėlis“ meno vadovas ir dirigentas;
    Raimondas Šukys (g. 1966 m.), politikas, teisininkas;
    Giedrius Baranauskas (1968–2023), fotografas, žurnalistas;
    Aneta Kaušaitė (g. 1970 m.), krepšininkė, Europos čempionė;
    Jurgita Kaušaitė (g. 1970 m.), krepšininkė, Europos čempionė;
    Povilas Vanagas (g. 1970 m.), šokėjas ant ledo;
    Artūras Žukauskas (1974–2012), aktorius, režisierius;
    Mindaugas Žukauskas (g. 1975 m.), krepšininkas, Europos čempionas;
    Mindaugas Peleckis (1975–2023), poetas, prozininkas;
    Donatas Slanina (g. 1977 m.), krepšininkas, Europos čempionas;
    Lina Rastokaitė–Siaurusaitienė (g. 1979 m.) aktorė;
    Robertas Javtokas (g. 1980 m.), krepšininkas;
    Rūta Ščiogolevaitė (g. 1981 m.), dainininkė;
    Viktorija Čmilytė-Nielsen (g. 1983 m.), Seimo pirmininkė, šachmatininkė;
    Justina Žiogaitė–Butkienė (g. 1989 m.) aktorė.

Kultūra
Skulptūra „Trys nykštukai“
Skulptūra „Geležinė lapė“
Saulės diskai

XIX a. 1-osios pusės miesto kultūroje ryškius pėdsakus paliko Liudvikas Jucevičius, Jonas Prekeris, Aleksandras Mora, pirmasis Šiaulių ekonomijos istorijos autorius Mauricijus Griškevičius. XIX a. pabaigoje Šiaulius išgarsino gegužinės – lietuvių inteligentijos susibūrimai, kuriuose buvo spendžiamos aktualios tautinio sąjūdžio problemos, koncertuojama ir vaidinama. Mieste dirbo kultūros veikėjai Povilas Višinskis, Peliksas Bugailiškis. 1989 m. įkurtas Šiaulių kamerinis orkestras. 1990 m. Lietuvos pedagogas ir chorvedys Remigijus Adomaitis įkūrė berniukų chorą „Dagilėlis".

Pagrindinė miesto šventė yra Šiaulių gimtadienis, Saulės mūšio diena – rugsėjo 22 d. Šventė dėl klimatinių sąlygų paprastai švenčiama savaite ar dviem anksčiau.

    1919–1922 m. leistas žurnalas „Sietynas“
    1920 m. įkurta knygų leidimo bendrovė „Kultūra“, atidaryta Šiaulių miesto savivaldybės viešoji biblioteka (vėliau ir Šiaulių apskrities Povilo Višinskio viešoji biblioteka), įsteigta S. Savičiaus ir B. Šumkausko spaustuvė.
    1923–1941 m. leistas žurnalas „Kultūra“.
    1923–1928 m. leistas laikraštis „Šiaulių naujienos“.
    1924–1941 m. veikė Laisvamanių etinės kultūros draugija.
    1926 m. įkurta Kultūros švietimo draugija.
    1927 m. atidarytas P. Višinskio liaudies universitetas, įsteigta Šiaulių kraštotyros draugija.
    1928 m. atidarytas J. Basanavičiaus liaudies universitetas.
    1930–1938 m. leista statistikos, informacijos knyga „Šiaulių metraštis“.
    1934–1943 m. leistas kraštotyros žurnalas „Gimtasai kraštas“
    1951 m. atidaryta Šiaulių rajono biblioteka [25]
    1999 m. įsteigta Šiaulių „Dagilėlio“ dainavimo mokykla

Mieste yra kultūros centras.
Muziejai

    1923 m. įkurtas Šiaulių Aušros muziejus. Jo padaliniai:
        Ch. Frenkelio vila
        Dviračių muziejus
        Fotografijos muziejus
        Radijo ir televizijos muziejus
    Katinų muziejus (įkurtas 1990 m., jis nėra ,,Aušros" muziejaus padalinys)
    Universiteto istorijos muziejus
    Vandentvarkos muziejus (įkurtas 1974 m.)
    Geležinkelio muziejus (įkurtas 1971 m.)
    Angelo muziejus (įkurtas 2014 m.)

Teatrai

1904 m. spalio 31 d. pirmą kartą buvo suvaidintas lietuviškas spektaklis – A. Keturakio komedija „Amerika pirtyje“. Tai įvyko Liaudies namuose, dabar Šiaulių miesto savivaldybės pastate. Šis spektaklis – pirmas legalus nuo scenos šiauliečių ištartas žodis.

1908–1914 m. veikė garsi lietuvių dramos, muzikos, dainos draugija „Varpas“. Šiauliuose dirbo artistai ir režisieriai Jonas Misius, Gabrielius Landsbergis-Žemkalnis, Ona Pleirytė-Puidienė, Stanislava Jakševičiūtė-Venclauskienė, aktoriai mėgėjai – Juozas Grinius, Antanas Povylius ir kt.

    1931 m. atidarytas Šiaulių dramos teatras
    1939 m. į Šiaulius atkeltas Klaipėdos valstybės teatras
    2004–2011 m. veikė lėlių teatras „Avilys“.

Paminklai

    1931 m. pagal inžinieriaus K. Reisono projektą Sukilėlių kalnelyje pastatytas paminklas Žuvusiems už nepriklausomybę (iškilmingai atidengtas 1935 m. gegužės 30 d.).
    1986 m. švenčiant Saulės mūšio 750-ąsias metines ir įrengus Saulės laikrodžio aikštę, atidengtas Šaulio paminklas, šiauliečių vadinamas Sauliuku, Auksiniu berniuku arba Auksiuku (autorius Stasys Kuzma).
    2004 m. atidengtas paminklas Aušros laikraščio atminimui (autorė Dalia Matulaitė).

Šv. apaštalų Petro ir Pauliaus katedra 2009 m.
Šiaulių Šv. apaštalų Petro ir Povilo cerkvė 2009 m.
Kulto pastatai

Šiauliai yra Šiaulių vyskupijos centras, mieste yra šios katalikų bažnyčios:

    Rėkyvos Šv. Juozapo Darbininko bažnyčia
    Šiaulių Šv. apaštalų Petro ir Pauliaus katedra
    Šiaulių Šv. Jurgio bažnyčia
    Šiaulių Šv. Ignaco Lojolos bažnyčia (jėzuitų neparapijinė)
    Šiaulių Švč. M. Marijos Nekaltojo Prasidėjimo bažnyčia

Be to, Šiauliuose yra:

    Stačiatikių Šv. Petro ir Povilo cerkvė
    Sentikių Šiaulių Dievo Motinos Dangun ėmimo cerkvė
    Šiaulių evangelikų liuteronų bažnyčia
    Šiaulių evangelikų reformatų bažnyčia
    Šiaulių evangelikų baptistų bažnyčia
    Šiaulių jungtinė metodistų bažnyčia
    Šiaulių laisvųjų krikščionių bažnyčia
    Šiaulių naujoji apaštalų bažnyčia
    Šiaulių pastarųjų dienų šventųjų Jėzaus Kristaus bažnyčia – mormonai
    Bažnyčios „Tikėjimo žodis“ maldos namai
    Šiaulių Deimantinio Kelio budizmo Karma Kagju tradicijos centras
    Kitų tikėjimų maldos namai

Mokslas ir švietimas
Didždvario gimnazija
„Juventos“ progimnazija
Dainų šventė Šiauliuose 1986 m.

    1851 m. pradėjo veikti berniukų gimnazija, dabar Juliaus Janonio gimnazija
    1898 m. pradėjo veikti Mergaičių gimnazija, dabar Didždvario gimnazija
    1920 m. įsteigta žydų gimnazija
    1920 m. įkurta Šiaulių mokytojų seminarija
    1928 m. įvestas privalomas pradinis mokymas
    1930 m. pastatyta pradinė V. Kudirkos mokykla
    1938 m. pastatyta dar viena pradinė mokykla
    1939 m. iš Klaipėdos atkeltas Prekybos institutas, pirmoji aukštoji mokykla Šiauliuose
    1948 m. įsteigtas Šiaulių mokytojų institutas, nuo 1954 m. pedagoginis institutas, nuo 1996 m., prijungus Kauno politechnikos instituto Šiaulių fakultetą – Šiaulių universitetas. Nuo 2021 m. Šiaulių universitetas buvo prijungtas Vilniaus universiteto, įkuriant jo padalinį Šiauliuose – Vilniaus universiteto Šiaulių akademiją.
    1999 m. įsteigta Šiaulių „Dagilėlio" dainavimo mokykla

2006 m. mieste mokėsi studentų:

    Šiaulių universitetas – 10 440
    Šiaulių kolegija – 2770
    Šiaurės Lietuvos kolegija – 350
    Šiaulių krašto vadybos ir kalbų kolegija – 517
    Šiaulių konservatorija – 149
    Šiaulių profesinio rengimo centras – 2663

Mieste yra 8 gimnazijos, 14 progimnazijų, 2 vidurinės mokyklos, 5 pradinės mokyklos, 9 neformaliojo vaikų švietimo mokyklos, 29 vaikų darželiai-lopšeliai. Veikia profesinio mokymo įstaigos: Šiaulių profesinio rengimo centras, Šiaulių darbo rinkos mokymo centras. Bendrojo lavinimo mokyklose 2012–2013 m.m. mokėsi 14 800 moksleivių.
[rodyti]
Ž • A • R
Šiaulių mokyklos
Šiaulių „Dagilėlio“ dainavimo mokykla
Pradinės mokyklos[26]

    Centro pradinė mokykla
    „Saulės“ pradinė mokykla
    VšĮ "Smalsieji pabiručiai" pradinė mokykla
    VšĮ Šiaulių Jėzuitų mokykla

	
Neformaliojo ugdymo įstaigos

    Šiaulių 1-oji muzikos mokykla
    Šiaulių „Dagilėlio“ dainavimo mokykla
    Šiaulių dailės mokykla
    Šiaulių „Dainų" muzikos mokykla
    Šiaulių jaunųjų gamtininkų centras
    Šiaulių jaunųjų technikų centras
    Šiaulių jaunųjų turistų centras
    Šiaulių moksleivių namai

	
Specialiosios mokyklos[26]

    Šiaulių „Spindulio“ ugdymo centras
    Šiaulių „Dermės“ mokykla
    Šiaulių „Ringuvos“  mokykla
    Šiaulių "Santakos" ugdymo centras

Sportas

Šiauliuose nuo 1924 m. žaidžiamas futbolas, 1936 m. buvo 14 komandų. Vėliau pradėtas žaisti krepšinis, rankinis, regbis, žolės riedulys, kultivuojama lengvoji atletika, dviračių sportas, boksas ir kitos sporto šakos. 2007 m. liepos 25 d., rengiantis Europos krepšinio čempionatui, atidaryta moderni Šiaulių arena.[27] Yra 4 stadionai.
Sporto įstaigos
Šiaulių sporto rūmai
Dviračių šventė 1983 m.
Šiaulių arena

    Sporto centras „Dubysa“ – boksas, dviračiai (plentas), šaudymas, BMX dviračiai, šaškės, šachmatai, tinklinis, stalo tenisas, rankinis
    Sporto centras „Atžalynas“ – Graikų-romėnų imtynės, dziudo imtynės, sambo imtynės, laisvosios imtynės, irklavimas, baidarių ir kanojų irklavimas, buriavimas, sunkioji atletika.
    Šiaulių teniso akademija – tenisas
    Krepšinio akademija „Saulė“ – krepšinis
    Lengvosios atletikos ir sveikatingumo centras
    Regbio, žolės riedulio akademija – regbis, žolės riedulys.
    Plaukimo centras „Delfinas“
    Futbolo akademija „Šiauliai“
    Šiaulių Sporto gimnazija

Sporto klubai

    Futbolo klubai iš Šiaulių
    Šiauliai (krepšinio klubas)
    Gintra Universitetas (moterų futbolo klubas)
    Gintra–Strektė–Universitetas
    Automobilių sporto klubas „Slikas“
    Orientavimosi sporto klubas „Sakas“
    Šiaulių regbio klubas „Vairas“
    Šiaulių regbio klubas „Baltrex"
    Šiaulių rankinio klubas „Šiauliai“

    Sporto klubas „Venta Life“
    Sporto klubas „Elada“
    Sporto klubai „EuroGym“ ir „SoloGym“
    Šiaulių aeroklubas
    Sporto klubas-žirgynas „Miražas“
    Sporto klubas „Piramidė“

Žymūs sportininkai

    Mindaugas Žukauskas, (krepšinis)
    Viktorija Čmilytė, (šachmatai)
    Paulius Viktoravičius, (plaukimas)
    Vilma Rimšaitė (BMX dviračių sportas)
    Ričardas Berankis (tenisas)
    Donatas Slanina (krepšinis)
    Antanas Sireika (krepšinis)
    Tomas Kančelskis (futbolas)
    Deivydas Lunskis (futbolas)
    Aurimas Lankas (baidarės)
    Edvinas Ramanauskas (baidarės)
    Santa Pakenytė (dziudo)
    Mindaugas Bilius (l.atletika)
    Eglė Balčiūnaitė (l.atletika)
    Rasa Drazdauskaitė (l.atletika)
    Remalda Kergytė (l.atletika)

Sveikatos apsauga
Ligoninių miestelis Šiauliuose 1977 m.

Mieste yra 25 sveikatos priežiūros įstaigos, didžiausia – Šiaulių apskrities ligoninė. Pirminio lygio įstaigos:

    savivaldybės viešosios įstaigos – 8
    bendrosios praktikos gydytojų kabinetai – 10

Miestų partnerystė

Miestai, su kuriais Šiauliai yra užmezgę partnerystės ryšius:

    Ukraina Chmelnyckis, Ukraina
    Lenkija Čenstakava, Lenkija
    Jungtinės Amerikos Valstijos Omaha, JAV
    Danija Frederisija, Danija
    Latvija Jelgava, Latvija
    Švedija Kristianstadas, Švedija
    Estija Pernu, Estija
    Nyderlandai Etenas-Leras, Nyderlandai
    Vokietija Teterovas, Vokietija
    Vokietija Plauenas, Vokietija

Šiauliai yra Baltijos miestų sąjungos narys.
Šaltiniai

Lietuvos miestų gyventojai 2025-07-01. Nuolatinių gyventojų skaičius liepos 1 d. (Osp.stat.gov.lt)
Aldonas Pupkis, Marija Razmukaitė, Rita Miliūnaitė. Vietovardžių žodynas. – Vilnius, Mokslo ir enciklopedijų leidybos institutas, 2002. ISBN 5-420-01497-1. // (internetinis leidimas) [sudarytojai Marija Razmukaitė, Aldonas Pupkis]. ISBN 978-9955-704-23-2.
Шавли. Энциклопедический словарь Брокгауза и Ефрона, Т. 39 (77) : Чугуев — Шен. С.-Петербургъ, 1903., 88 psl. (rus.)
Географическо-статистический словарь Российской империи, T. 5 (Таарджалъ — Яя). СПб, 1885, 748 psl.
Aleksandras Vanagas. „Lietuvos miestų vardai“ (antrasis leidimas). – Vilnius, Mokslo ir enciklopedijų leidybos institutas, 2004. // psl. 210–211
Petrauskas R., Galia ir tradicija. Lietuvos Didžiosios Kunigaikštystės giminių istorijos, p. 206–208, Vilnius, 2016.
Szawle. Słownik geograficzny Królestwa Polskiego i innych krajów słowiańskich, T. XI (Sochaczew — Szlubowska Wola). Warszawa, 1890, 811 psl. (lenk.)
Gyventojai. Šiauliai. Enciklopedija „Lietuva“, I t. // Vilnius: Mokslo ir enciklopedijų leidybos institutas, 2008, 191 psl.
http://elib.shpl.ru/ru/nodes/15159-vyp-5-okonchatelno-ustanovlennoe-pri-razrabotke-perepisi-nalichnoe-naselenie-gorodov-spb-1905#mode/inspect/page/13/zoom/6
Алфавитный списокъ населенныхъ мѣстъ Ковенской губерніи. – Ковна, Тіпографія Губернскаго Правленія, 1903.
Lietuvos apgyventos vietos: pirmojo visuotinojo Lietuvos gyventojų 1923 m. surašymo duomenys. Kaunas: Finansų ministerija. Centralinis statistikos biūras, 1925.
Lietuvos TSR kaimo gyvenamosios vietovės 1959 ir 1970 metais (Visasąjunginių gyventojų surašymų duomenys). Vilnius: Centrinė statistikos valdyba prie Lietuvos TSR Ministrų tarybos, 1974.
Šiauliai. Mažoji lietuviškoji tarybinė enciklopedija, T. 3 (R–Ž). – Vilnius, Vyriausioji enciklopedijų redakcija, 1971, 387 psl.
Lietuvos TSR kaimo gyvenamosios vietovės (1979 metų Visasąjunginio gyventojų surašymo duomenys). Vilnius: Lietuvos TSR Centrinė statistikos valdyba, 1982.
Šiauliai. Lietuviškoji tarybinė enciklopedija, X t. Vilnius: Mokslo ir enciklopedijų leidybos institutas, 1983. T.X: Samnitai-Šternbergas, 564 psl.
Šiauliai. Tarybų Lietuvos enciklopedija, T. 4 (Simno-Žvorūnė). – Vilnius: Vyriausioji enciklopedijų redakcija, 1988. // psl. 176
Kaimo gyvenamosios vietovės (1989 metų Visuotinio gyventojų surašymo duomenys). Vilnius: Lietuvos Respublikos Statistikos departamentas, 1993.
Šiaulių apskrities gyvenamosios vietovės ir jų gyventojai. Vilnius: Statistikos departamentas, 2003.
Gyventojai gyvenamosiose vietovėse: Lietuvos Respublikos 2011 metų gyventojų ir būstų surašymo rezultatai. Vilnius: Statistikos departamentas, 2013. Suarchyvuota 2022-04-08.
Gyventojai gyvenamosiose vietovėse: Lietuvos Respublikos 2021 metų gyventojų surašymo rezultatai. Vilnius: Statistikos departamentas, 2022.
2011 m. surašymo duomenys Archyvuota kopija 2021-10-28 iš Wayback Machine projekto.
2001 m. surašymo duomenys Archyvuota kopija 2016-03-06 iš Wayback Machine projekto.
1923 m. surašymo duomenys
1897 m. surašymo duomenys (rus.)
Šiaulių rajono biblioteka Archyvuota kopija 2010-05-06 iš Wayback Machine projekto.
https://www.siauliai.lt/list/view/svietimo-istaigos

    „Šiaulių arenoje – šventė ir pagyros (nuotraukos)“. Lrytas.lt. Nuoroda tikrinta 2025-07-08.

Nuorodos

    Šiauliai. Mūsų Lietuva, T. 3. – Bostonas: Lietuvių enciklopedijos leidykla, 1966. – 9 psl.
    Šiaulių miesto turistų lankomi objektai
    Savivaldybės tinklalapis Archyvuota kopija 2015-04-06 iš Wayback Machine projekto.
    Turizmo informacijos centras Archyvuota kopija 2020-06-11 iš Wayback Machine projekto.
    Travel.lt
    Tinklalapis kiekvienam šiauliečiui
    Šiauliai iš oro 1944.12.23 Archyvuota kopija 2014-03-22 iš Wayback Machine projekto.

Žemėlapiai

    Šiaulių žemėlapis Archyvuota kopija 2015-12-30 iš Wayback Machine projekto.
    Žemėlapiai ir vardo raida Archyvuota kopija 2006-06-29 iš Wayback Machine projekto.
    Šiaulių žemėlapis

Kultūra

    Šiaulių „Aušros“ muziejus Archyvuota kopija 2005-05-03 iš Wayback Machine projekto.
    Šiaulių miesto muziejai ir galerijos Archyvuota kopija 2005-04-03 iš Wayback Machine projekto.
    Liuteronų parapija Archyvuota kopija 2008-12-04 iš Wayback Machine projekto.
    Reformatų parapija Archyvuota kopija 2009-02-17 iš Wayback Machine projekto.

[rodyti]
Ž • A • R
Svarbiausios gyvenvietės Šiaulių miesto savivaldybėje
[rodyti]
Ž • A • R
Lietuvos miestai
Kategorija:

    Šiauliai

    Šis puslapis paskutinį kartą keistas 19 spalio 2025 19:35.
    Tekstas pateikiamas pagal Creative Commons Attribution/Share-Alike Licenciją; gali būti taikomos papildomos sąlygos. Detaliau – Terms of Use .

    Privatumo politika
    Apie Vikipediją
    Jokių garantijų
    Elgesio kodeksas
    Kūrėjai
    Statistika
    Slapukų politika
    Mobili peržiūra

    Wikimedia Foundation
    Powered by MediaWiki

