

Vikipedija Laisvoji enciklopedija

    Parama
    Sukurti paskyrą
    Prisijungti

[paslėpti]

Šios savaitės iniciatyva: Popiežiai. Kviečiame prisidėti!

Trakai

    Straipsnis
    Aptarimas

    Skaityti
    Keisti
    Keisti vikitekstą
    Istorija

Įrankiai

Koordinatės: 54°38′42″š. pl. 24°56′06″r. ilg. (ž.)
Šis straipsnis yra tapęs savaitės straipsniu.

    Kitos reikšmės – Trakai (reikšmės).

Trakai
      
Galvės ežero saloje stovinti pilis
Trakai
Trakai
54°38′42″š. pl. 24°56′06″r. ilg.
Laiko juosta: (UTC+2)
------ vasaros: (UTC+3)
Valstybė 	Lietuvos vėliava Lietuva
Apskritis 	Vilniaus apskritis Vilniaus apskritis
Savivaldybė 	Trakų rajono savivaldybė Trakų rajono savivaldybė
Gyventojų (2025) 	5 671 [1]
Plotas 	16,06 km²
Tankumas (2025) 	353 žm./km²
Pašto kodas 	LT-21001
Vikiteka 	Trakai
Vietovardžio kirčiavimas
(2 kirčiuotė) [2]
Vardininkas: 	Trãkai
Kilmininkas: 	Trãkų
Naudininkas: 	Trãkams
Galininkas: 	Trakùs
Įnagininkas: 	Trãkais
Vietininkas: 	Trãkuose

lenk. Troki, Nowe Troki, rus. Новые Троки, Троки[3][4]

Trakai – miestas Vilniaus apskrityje, už 30 km į vakarus nuo Vilniaus centro. Trakų rajono savivaldybės ir seniūnijos centras, 3 seniūnaitijos (Naujasodžio, Pietinė ir Šiaurinė). Pietinėje Trakų dalyje veikia kultūros namai, Trakų rajono centrinė ligoninė ir poliklinika, paštas. Urbanistikos paminklas (nuo 1969 m.).
Trakų salos pilis – pagrindinis miesto simbolis
Šv. Jono Nepomuko koplytstulpis miesto sankryžoje
Etimologija

Miesto vardo kilmė aiški – jis kilęs nuo žodžio trãkas („pakilesnė vieta miške, iškirsta ar išdegusi miško vieta; visuma krūmų veislių, sudaranti žemutinį miško ardą“) daugiskaitos.[5] Ši versija pateikiama dar 1861 m. rusiškame Vilniaus gubernijos metraštyje.[6]

Dabartinis Trakų miestas yra Naujieji Trakai, kadangi pirmoji Trakų gyvenvietė yra dabartiniai Senieji Trakai. Manoma, kad pastaruosius pastatydino Lietuvos didysis kunigaikštis Gediminas visiškai naujoje vietoje, išdeginęs miško plotą.[7]
Geografija

Miestas apsuptas ežerų, kuriuose gausu įvairaus dydžio salų (šiaurinį miesto pakraštį skalauja Galvė, rytinį – Lukos, arba Bernardinų ežeras, pietinį – Gilušis, vakarinį – Totoriškių ežeras). Taip pat, ties pietiniu miesto pakraščiu telkšo Babrukas, Lovka, vakaruose – Plomėnų ežeras, rytuose – Nerespinka. Trakų istorinio nacionalinio parko direkcija.

Trakai – viena mėgstamiausių trumpalaikio poilsio vietų. Čia tinkamos sąlygos pasimaudyti, galima pažvejoti, paplaukioti jachtomis, valtimis, platus įvairių kitų poilsio būdų pasirinkimas. Vasaros sezono metu kursuoja specialus turistinis autobusas, vežantis nuo Trakų geležinkelio stoties ir Trakų autobusų stoties iki senamiesčio, Užutrakio, kempingo ir viešbučio. Miesto transporto funkciją atlieka priemiestiniai autobusai, aptarnaujami UAB „Trakų autobusai“.
Miesto dalys

    Naujasodis
    Trakų senamiestis
    Užutrakis

Istorija
Trakų centras, 1934 m. (fot. Willem van de Poll)
Trakų salos pilis apie 1877 m. (Napoleono Ordos akvarelė)
Pusiasalio pilis XX a. pr. (Henriko Poddenbskio fotogr.)
Miestelio planas tarpukaryje

Seniausios archeologams žinomos gyvenvietės dabartinių Trakų vietoje gyvavo jau I tūkstm. pr. m. e. Tačiau pats Trakų vardas iš pradžių veikiausiai priklausė ne dabartiniams, bet Seniesiems Trakams – už 4 km į pietryčius nuo Trakų (minimi nuo 1337 m., tuo metu jau galėjusi būti kunigaikštystė). 1994–1997 m. archeologiniai tyrimai parodė, kad Senieji Trakai buvo įkurti apie XIII a. pabaigoje, tada tikriausiai paties Lietuvos didžiojo kunigaikščio Gedimino nurodymu visiškai „kultūriškai tuščioje“ vietoje iškirtus mišką ir sumūrijus gardinio tipo pilį. Tikėtina, kad būtent į šiuos Trakus 1316 m. Gediminas iš Kernavės ar kurios kitos vietos perkėlė savo kaip LDK monarcho sostinę, pastatydamas pilį (tiesa, jau 1323 m. perkeldamas sostinę į Vilnių). Tuo tarpu dabartiniai, arba Naujieji Trakai antruoju po Vilniaus LDK politiniu administraciniu centru (bet ne Lietuvos sostine) tapo tik apie 1375 m., LDK submonarchui Kęstučiui įsikūrus XIV a. II ketvirtyje ar viduryje pradėtoje statyti Trakų pusiasalio pilyje (pirmojoje Trakų pilyje), kuri buvo baigta XIV 8-ajame dešimtmetyje, tačiau sugriauta 1382–1383 m. vidaus kovų metu. 1409 m. baigta statyti Trakų salos pilis (antroji pilis Trakuose) buvo stipriausia ir didingiausia LDK. Ji iš karto tapo svarbiausia kunigaikščio Vytauto Didžiojo rezidencija.

XIV a. susiklostė linijinis miesto planas. Apie XV a. pradžią Trakams tapus nemažu miestu, 1409 m. jiems buvo suteiktos Magdeburgo miesto teisės, atidaryta parapinė mokykla [8]; šiek tiek vėliau tokias pačias teises – atskirai nuo krikščioniškosios miesto dalies – gavo ir Trakų karaimų bendruomenė. Miesto klestėjimo laikotarpiu laikomi XV ir XVI a., XV a. pastatyta rotušė.

Iki XVI a. pradžios Trakuose buvo saugomas LDK archyvas – Lietuvos Metrika. XVI–XVII a. Trakų kaip svarbaus politinio, prekybos ir kultūros centro reikšmė sunyko. Miestas labai nukentėjo XVII a. viduryje, vykstant ATR-Rusijos karui, kuomet Trakus kelerius metus niokojo Rusijos okupacinė kariuomenė, – būtent šio karo metu abidvi Trakų pilys virto griuvėsiais. 1654–1667 m. miestas apiplėštas ir sudegintas, 1700–1721 m. Šiaurės karo metu taip pat degė. XIX a. Trakai – Vilniaus gubernijos Trakų apskrities centras.[9]

1915 m. vokiečių kariuomenės artilerijos apšaudymai sunaikino miesto centrą. 1924 m. lenkų valdžia įteigė Mokytojų seminariją, rengusią pedagogus Vilnijos krašto pradžios mokykloms. Tarpkariu mieste buvo įsikūręs Trakų pasienio apsaugos korpusas. 1938 m. įkurtas karaimų muziejus.

1946 m. rugpjūčio 3 d. tapo apskrities pavaldumo miestu. 1954 m. dalis miesto teritorijos prijungta prie Senųjų Trakų apylinkės. 1960 m. įsteigtas Trakų kraštovaizdžio draustinis, 1991 m. – Trakų istorinis nacionalinis parkas. Sovietmečiu veikė turizmo bazė, kempingas, jachtų klubas, 2 irklavimo bazės. 1984 m. pastatyti kultūros namai (architektas A. Paulauskas).[10] 1996 m. patvirtintas dabartinis Trakų herbas. 2008 m. suteiktas kurortinės teritorijos statusas.
Administracinis-teritorinis pavaldumas
iki 1413 m. 	? 	? 	Trakų kunigaikštystės sostinė
1413–1496 m. 	? 	? 	Trakų vaivadijos centras
1496–1795 m. 	? 	Trakų apskrities centras
1795–1796 m. 	? 	Vilniaus gubernija 	Rusijos imperija
1796–1801 m. 	? 	Lietuvos gubernija
1801–1839 m. 	? 	Vilniaus gubernija
1839–1843 m. 	? 	?
1843–1915 m. 	? 	Trakų apskrities centras
1915–1918 m. 	? 	? 	? 	Vokietija
1918–1920 m. 	Trakų valsčiaus centras 	Trakų apskrities centras 	— 	Lietuva
1925–1939 m. 	Vilniaus-Trakų apskritis 	Vilniaus vaivadija 	Lenkija
1939–1940 m. 	Vilniaus apskritis 	— 	Lietuva
1940–1950 m. 	Trakų apskrities centras
1950–1953 m. 	rajoninio pavaldumo miestas,
Trakų apylinkės centras 	Trakų rajono centras 	Vilniaus sritis
1953–1995 m.
1995– 	Trakų seniūnijos centras 	Trakų rajono savivaldybė 	Vilniaus apskritis
Architektūra ir kultūra
Pilies muziejaus kiemas
Trakų katalikų bažnyčia
Karaimų etnografinės parodos pastatas
Karaimų gatvė Trakuose

Trakų senamiestis yra vienas iš 5 valstybės saugomų Lietuvos senamiesčių (169 ha), saloje stovi pagrindinė miesto įžymybė – Trakų salos pilis. Įdomi ir informatyvi Trakų istorijos muziejaus ekspozicija Salos pilyje. Unikali karaimų etnografinė paroda. Yra Trakų alkakalnis.

Pačioje miesto šiaurėje, Galvės ežero Pilies saloje išlikusi gotikinė Trakų salos pilis (statyta nuo XIV a. II pusės iki Vytauto valdymo pabaigos), kurioje nuo 1962 m. veikia Trakų istorijos muziejus. 1977 m. per Galvę pėstiesiems nutiestas Trakų pilies tiltas. Su karaimiškąja miesto istorija susijęs Karaimų tiltas, stovintis vienoje siauriausių pusiasalio vietų tarp Galvės ir Totoriškių ežerų.

Be salos pilies, yra daug kitų architektūros paminklų:

    Trakų pusiasalio pilies (XIV a.) ir salos pilies (XV a. pradžia) liekanos. Pusiasalyje yra parkas;
    parapijinė Trakų Švč. Mergelės Marijos Apsilankymo bažnyčia, pašventinta 1409 m., šventasis Trakų Dievo Motinos paveikslas, Riomerių šeimos laidojimo koplyčia, prie bažnyčios pristatyta 1700 m.;
    mūrinė Trakų Švč. Dievo Motinos Gimimo cerkvė (pastatyta 1863 m.);
    XVIII a. Trakų kenesa ir XIX–XX a. kapinės, senųjų kapinių vartai ir tvora yra architektūros paminklas (pirmoji pastatyta dar XV a.);
    Trakų dominikonų vienuolynas;
    Šv. Jono Nepomuko koplytstulpis (XVIII a. popiežiaus Klemenso XI karūnuotas stebuklingas Dievo Motinos paveikslas);
    į šiaurę nuo Pilies salos, Galvės ir Skaisčio ežerus skiriančiame pusiasalyje (buvusioje Algirdo saloje) išlikęs Užutrakio dvaras su XIX a. pabaigoje statytais neoklasicistiniais dvaro rūmais ir Eduardo Andrė projektuotu parku;
    Trakų buvusi smuklė (XVIII a. pabaiga – XIX a. pradžia);
    Trakų buvusio bernardinų vienuolyno liekanos;
    Totoriškių dvaras (XIX a.).

Karaimų g. 22 veikia Serajos Šapšalo rinkinių pagrindu sudaryta Trakų muziejaus karaimų parodos ekspozicija. Ji, po remonto, buvo atidaryta 1997 m. birželio 28 d., švenčiant karaimų ir totorių įsikūrimo Lietuvoje 600-ąsias metines.

Kultūra:

    Trakų turizmo informacijos centras[11]
    Trakų istorijos muziejus
    Sakralinio meno paroda
    Karaimų etnografinė paroda
    Trakų karališkasis rūmų teatras

Mieste vyksta Amatų dienos, muzikos festivalis „Čia mūsų namai“, kamerinės muzikos vakarai Užutrakio dvare.
Švietimo ir ugdymo įstaigos

    Trakų internatinė sporto mokykla
    Trakų Vytauto Didžiojo gimnazija
    Trakų gimnazija
    Trakų pradinė mokykla
    Lietuvos policijos mokykla
    Trakų viešoji biblioteka

Gyventojai
Demografinė raida tarp 1804 m. ir 2021 m.
1804 m. 	1870 m.[4] 	1897 m.sur.[12] 	1901 m.*[3] 	1931 m.[13] 	1939 m. 	1959 m.sur.[14] 	1970 m.sur. 	1976 m.[15]
1 267 	2 191 	3 240 	2 390 	2 530 	3 100 	3 100 	4 691 	6 000
1979 m.sur.[16] 	1989 m.sur.[17] 	2001 m.sur.[18] 	2011 m.sur.[19] 	2020 m. 	2021 m.sur. 	- 	- 	-
5 763 	6 703 	5 725 	4 933 	4 153 	5 426 	- 	- 	-

    * pagal enciklopedijos išleidimo metus. Metai, kurių duomenys pateikti enciklopedijoje, nenurodyti.

[rodyti]
Demografinės raidos histograma
Tautinė sudėtis

2011 m. gyveno 4 933 žmonės:[20]

    Lietuviai – 66,53 % (3282);
    Lenkai – 19,01 % (938);
    Rusai – 8,88 % (438);
    Baltarusiai – 1,44 % (71);
    Ukrainiečiai – 0,63 % (31);
    Totoriai – 0,59 % (29);
    Kiti – 1,56 % (77).

	

2001 m. gyveno 5 725 žmonės:[21]

    Lietuviai – 62,7 4% (3 592);
    Lenkai – 20,84 % (1 193);
    Rusai – 9,36 % (536);
    Baltarusiai – 1,57 % (90);
    Ukrainiečiai – 0,54 % (31);
    Totoriai – 0,44 % (25);
    Kiti – 4,51 % (258).

Žymūs žmonės

    Kristinas Astikas (1363-1443), LDK didikas
    Izaokas Trakietis (1533-1594), karaimų dvasininkas, rašytojas
    Abrahamas ben Jošijahu (1636-1687), gydytojas
    Antanas Pšezdeckis (1718-1772), karininkas, LDK politinis veikėjas
    Boguslavas Kaplanovskis (1814-1898), karaimų dvasininkas
    Josifas Žilinskis (1834-1916), geodezininkas, karininkas, generolas
    Feliksas Maleckis (1854-1928), karaimų dvasininkas
    Boguslavas Firkovičius (1865-1915), karaimų dvasininkas
    Simonas Kobeckis (1865-1933), poetas, dramaturgas, moderniosios karaimų literatūros pradininkas
    Vladimiras Bielskis (1866-1946), poetas
    Seraja Šapšalas (1873-1961), Lietuvos karaimų dvasinis ir kultūros veikėjas
    Rafał Abkowicz (1896-1992), karaimų dvasininkas
    Simonas Firkovičius (1897-1982), karaimų dvasininkas, rašytojas, poetas

	

    Ananiasz Zajączkowski (1903-1970), orientalistas, profesorius
    Simonas Kobeckas (1911-1985), karaimų poetas, dramaturgas
    Pola Wawer (1914-1997), gydytoja, okulistė
    Aleksander Dubiński (1924-2002), orientalistas
    Szymon Pilecki (g. 1925), inžinierius, karininkas
    Edward Narkiewicz (1938-2007), dailininkas
    Halina Kobeckaitė (g. 1939), filosofė, diplomatė
    Marek Czasnojć (g. 1942), fotografas, fotoreporteris
    Algirdas Vaclovas Patackas (g. 1943), inžinierius technologas, rezistentas, politinis bei visuomenės veikėjas, signataras
    Romualdas Kozyrovičius (g. 1943), statybos inžinierius, politikas, diplomatas
    Natalija Kalašnikova (g. 1957), irkluotoja
    Povilas Čukinas (g. 1983), krepšininkas
    Steponas Babrauskas (g. 1984), krepšininkas
    Viktorija Senkutė (g. 1996), irkluotoja, olimpinė medalininkė

Miestų partnerystė

    Vokietija Šenbekas, Vokietija
    Vokietija Reinė, Vokietija
    Lenkija Malborkas, Lenkija
    Lenkija Naujasis Sončas, Lenkija
    Lenkija Gižyckas, Lenkija
    Lenkija Košalinas, Lenkija
    Turkija Alanija, Turkija
    Izraelis Akas, Izraelis
    Italija Avola, Italija
    Ukraina Ivano Frankivskas, Ukraina
    Ukraina Luckas, Ukraina
    Azerbaidžanas Kazachas, Azerbaidžanas
    Gruzija Mccheta, Gruzija
    Švedija Vestra Jotalandas, Švedija[22]

Sportas
Futbolas

    Trakų FK profesionalus futbolo klubas. Klubas, žaidžiantis aukščiausių lygoje Lietuvoje, A lyga. Klubas žaidžia namų rungtynes LFF stadione Vilniuje, kuriame gali sėdėti 5400 žiūrovų. Savo naują Trakų stadioną gali tilpti 2000 žiūrovų, tačiau jis neatitinka A lygių reikalavimų.
    VJFK Trakai vaikų, jaunimo ir mėgėjų futbolo klubas.

Akademinis irklavimas

Trakai – pagrindinis Lietuvos akademinio irklavimo centras su gerai išvystyta infrastruktūra. Galvės ežere nuo 1962 m. vyksta kasmetinė "Gintarinių irklų" regata, sutraukianti daugybę irkluotojų iš įvairių Europos ir Azijos šalių.

    2012 m. vyko pasaulio jaunimo iki 23 metų irklavimo čempionatas.
    2013 m. vyko pasaulio jaunių iki 19 metų irklavimo čempionatas.
    2016 m. vyko Europos jaunių iki 19 metų irklavimo čempionatas.
    2017 m. vyko pasaulio jaunių iki 19 metų irklavimo čempionatas.

Kanojų ir baidarių irklavimas
Jachtų prieplauka

Trakuose vyksta tarptautinė Galvės regata – tradicinės baidarių ir kanojų irklavimo varžybos.
Buriavimas

Vilniaus jachtklubo steigiamasis susirinkimas įvyko 1926 m. sausio 19 d. Vilniuje. Jachtklubo nariai buriavo Trakų ežeruose. 1930 m. buriuotojams buvo perduota dalis Trakų pusiasalio ir pastatytas naujas jachtklubo pastatas. 1939 m. Lietuvai atgavus Vilniaus kraštą, Vilniaus jachtklubas su visu inventoriumi buvo perduotas Šaulių sąjungai. Po Antrojo pasaulinio karo Trakai tapo pagrindine buriavimo baze. Naudojantis išlikusiu prieškario inventoriumi buvo ruošiami pirmieji pokario buriuotojai, vyko Lietuvos buriavimo čempionatai. Vėliau įkurtas Vilniaus „Žalgirio“ jachtklubas. Išugdyta daug SSRS ir nepriklausomos Lietuvos čempionų. Pastoviai rengiamos miesto ir Lietuvos buriavimo regatos.
Galerija

    Miesto ir apylinkių žemėlapis
    Miesto ir apylinkių žemėlapis
    Senasis Trakų paštas
    Senasis Trakų paštas
    Pusiasalio pilies bokštas
    Pusiasalio pilies bokštas
    Karaimų kenesa
    Karaimų kenesa
    Trakai 2009-02-16 Oro šventė
    Trakai 2009-02-16 Oro šventė
    Buvusio bernardinų vienuolyno liekanos
    Buvusio bernardinų vienuolyno liekanos
    Alfredas Römeris, Trakų bernardinų bažnyčios griuvėsiai, apie 1865 - 1880.
    Alfredas Römeris, Trakų bernardinų bažnyčios griuvėsiai, apie 1865 - 1880.

Literatūra

    Trakai. Mūsų Lietuva, T. 1. – Bostonas: Lietuvių enciklopedijos leidykla, 1964. – 442 psl.
    Garbingas atvaizdas senovės: Trakai poezijoje / Jadvyga Kulikienė. – Trakai: Trakų centrinė biblioteka, 1991. – 125 p.
    Trakai: dabartis ir perspektyvos: sociologinis aspektas. – Vilnius: Filosofijos, sociologijos ir teisės institutas, 1995. – 99 p.: schem. –
    Senieji Trakai istorijos verpetuose / Jonas Mišeikis. – Senieji Trakai, 2001. – 125 p.: iliustr. 
    Trakų krašto gamtos ir kultūros paveldas / Vidmantas Malinauskas, Jonas Kriaučiūnas, fotogr. Selemonas Paltanavičius, Vidmantas Malinauskas, Viktoras Neliubinas. – Vilnius: Daigai, 2005. – 94 p.: iliustr.
    Trakai: praeities vaizdai / Vytautas Lisauskas. – Vilnius: Darlis, 2009. – 95 p.: iliustr. 
    Kur dunkso Trakų pilys: publicistika (apie Trakų praeitį ir dabartį) / Juozas Vercinkevičius. – Trakai: Voruta, 2010. – 208 p.: iliustr.
    Mes sveikinam Trakus: fotoalbumas / Neringa Mišeikienė, Arvydas Mišeikis, Dana Zacharevičienė. – Trakai: Voruta, 2011. – 94 p.: iliustr. 

Šaltiniai

Lietuvos miestų gyventojai 2025-07-01. Nuolatinių gyventojų skaičius liepos 1 d. (Osp.stat.gov.lt)
Aldonas Pupkis, Marija Razmukaitė, Rita Miliūnaitė. Vietovardžių žodynas. – Vilnius, Mokslo ir enciklopedijų leidybos institutas, 2002. ISBN 5-420-01497-1. // (internetinis leidimas) [sudarytojai Marija Razmukaitė, Aldonas Pupkis]. ISBN 978-9955-704-23-2.
Троки. Энциклопедический словарь Брокгауза и Ефрона, Т. 33А (66) : Томбигби — Трульский собор. С.-Петербургъ, 1901., 887 psl. (rus.)
Географическо-статистический словарь Российской империи, T. 5 (Таарджалъ — Яя). СПб, 1885, 224 psl.
Aleksandras Vanagas. „Lietuvos miestų vardai“ (antrasis leidimas). – Vilnius, Mokslo ir enciklopedijų leidybos institutas, 2004. // psl. 227–228
Pamiatnaja knižka Vilenskoj guberniji. 1861 m. PDF-164 psl. http://infobelarus.nlb.by/7n_4439dvd/data/6/16.pdf Archyvuota kopija 2021-08-26 iš Wayback Machine projekto.
153 įdomiausi Lietuvos miesteliai. – Kaunas, Terra Publica, 2010. // psl. 142
(red.) Steponas Maculevičius, Doloresa Baltrušiene, Znajomość z Litwą. Księga tysiąclecia. Tom pierwszy. Państwo, Kraštotvarka, Kaunas, 1999, ISBN 9986-892-34-1, s. 26.
Troki. Słownik geograficzny Królestwa Polskiego i innych krajów słowiańskich, T. XII (Szlurpkiszki — Warłynka). Warszawa, 1892, 485 psl. (lenk.)
Kultūros darbuotojo veikla – ne darbas, o tarnystė Archyvuota kopija 2022-07-02 iš Wayback Machine projekto. traku-zeme.lt
Trakų turizmo informacijos centras trakai-visit.lt
http://elib.shpl.ru/ru/nodes/15159-vyp-5-okonchatelno-ustanovlennoe-pri-razrabotke-perepisi-nalichnoe-naselenie-gorodov-spb-1905#mode/inspect/page/8/zoom/6
Wykaz miejscowości Rzeczypospolitej Polskiej, tom I: Województwo wileńskie. – Warszawa, Główny urząd statystyczny Rzeczypospolitej Polskiej, 1938.
Lietuvos TSR kaimo gyvenamosios vietovės 1959 ir 1970 metais (Visasąjunginių gyventojų surašymų duomenys). Vilnius: Centrinė statistikos valdyba prie Lietuvos TSR Ministrų tarybos, 1974.
Trakai. Tarybų Lietuvos enciklopedija, T. 4 (Simno-Žvorūnė). – Vilnius: Vyriausioji enciklopedijų redakcija, 1988. // psl. 329
Lietuvos TSR kaimo gyvenamosios vietovės (1979 metų Visasąjunginio gyventojų surašymo duomenys). Vilnius: Lietuvos TSR Centrinė statistikos valdyba, 1982.
Kaimo gyvenamosios vietovės (1989 metų Visuotinio gyventojų surašymo duomenys). Vilnius: Lietuvos Respublikos Statistikos departamentas, 1993.
Vilniaus apskrities gyvenamosios vietovės ir jų gyventojai. Vilnius: Statistikos departamentas, 2003.
Gyventojai gyvenamosiose vietovėse: Lietuvos Respublikos 2011 metų gyventojų ir būstų surašymo rezultatai. Vilnius: Statistikos departamentas, 2013. Suarchyvuota 2022-04-08.
2011 m. surašymo duomenys Archyvuota kopija 2021-10-28 iš Wayback Machine projekto.
2001 m. surašymo duomenys Archyvuota kopija 2012-07-07 iš archive.today

    Miestai partneriai, trakai.lt

Nuorodos

    Savivaldybės svetainė Archyvuota kopija 2012-12-25 iš Wayback Machine projekto.
    Trakų gigapanorama
    Miesteliai.lt Archyvuota kopija 2007-12-23 iš Wayback Machine projekto.
    Viduramžių Lietuva, Lietuvos mūrinės pilys Archyvuota kopija 2018-05-04 iš Wayback Machine projekto.
    Turizmo informacija, turistiniai maršrutai, renginiai

[rodyti]
Ž • A • R
Lietuvos sostinės
[rodyti]
Ž • A • R
Svarbiausios gyvenvietės Trakų rajono savivaldybėje
[rodyti]
Ž • A • R
Lietuvos miestai
	Šis straipsnis yra tapęs savaitės straipsniu.
Kategorijos:

    Trakų istorinis nacionalinis parkasSavaitės straipsniaiTrakai

    Šis puslapis paskutinį kartą keistas 30 lapkričio 2025 16:49.
    Tekstas pateikiamas pagal Creative Commons Attribution/Share-Alike Licenciją; gali būti taikomos papildomos sąlygos. Detaliau – Terms of Use .

    Privatumo politika
    Apie Vikipediją
    Jokių garantijų
    Elgesio kodeksas
    Kūrėjai
    Statistika
    Slapukų politika
    Mobili peržiūra

    Wikimedia Foundation
    Powered by MediaWiki

